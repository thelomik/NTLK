10 gier planszowych idealnych na jesienne wieczory
20 paź, 09:47 

Chłodne jesienne wieczory sprzyjają spędzaniu czasu w domu – przed telewizorem lub z książką w ręku. Warto jednak poszukać również innych rodzajów rozrywki, które pozwolą na wspólną zabawę w gronie rodziny lub przyjaciół. Doskonałym pomysłem okażą się gry planszowe. Nawet jeśli nie przepadasz za “Monopoly” czy “Scrabble”, to w szerokiej ofercie gier na pewno znajdziesz coś bardziej odpowiedniego dla siebie. Przedstawiamy gry planszowe, które uprzyjemnią jesienne wieczory!
Gry planszowe idealne na wolne wieczory Foto: Leszek Glasner / Shutterstock
Gry planszowe na wolne wieczory

Gry planszowe rozwijają wyobraźnię oraz umiejętność logicznego myślenia, uczą podejmowania decyzji i ponoszenia odpowiedzialności, przewidywania i planowania. Przez konieczność współzawodnictwa i możliwość wcielania się w różne role są bardzo angażujące, dzięki czemu pozwalają odreagować stres dnia codziennego. Zapewniają też przede wszystkim dobrą, zdrową zabawę – z dala od ekranu telefonu, za to w gronie najbliższych.

Gry planszowe powinny być przede wszystkim dopasowane do wieku i stopnia zaawansowania graczy. Inne rozgrywki są przeznaczone dla nastolatków, inne – dla osób dorosłych, inne przypadną do gustu początkującym, inne – graczom zaprawionym w bojach. Na szczęście w ofercie sklepów można znaleźć na tyle szeroki wybór gier, że z łatwością dopasujesz je do swoich preferencji i upodobań bliskich. Zobacz nasz wybór planszówek na wolne wieczory!

Wsiąść do pociągu: Europa
To jedna z całej serii gier, które pozwalają na odbycie podróży "palcem po mapie" po różnych zakątkach świata. W tym przypadku podróż odbywa się po europejskich szlakach kolejowych.

Gracze zbierają karty przedstawiające wagony i używają ich, by budować dworce, pokonywać tunele, wsiadać na promy i zajmować trasy kolejowe. Punkty zdobywa się za zajęcie trasy pomiędzy sąsiadującymi miastami, realizację biletu czy stworzenie najdłuższej trasy.

Zasady są na tyle proste, że gra spodoba się nawet naprawdę początkującym graczom. Jednocześnie rozgrywka okazuje się tak angażująca, że spełni oczekiwania również planszówkowych weteranów. To doskonała propozycja dla całej rodziny – gra jest odpowiednia dla dzieci powyżej ósmego roku życia.

Gra jest przeznaczona dla od dwóch do pięciu osób. Rozgrywka trwa około 45-60 minut.


Horrified
Gracze wspólnie mierzą się z potworami, które nawiedziły bezbronne miasteczko. Ich celem jest pokonanie ich i uratowanie mieszkańców — aby to zrobić, muszą współpracować i wspólnie ustalić strategię. Przyjdzie im zmierzyć się z Draculą, Mumią, Niewidzialnym Człowiekiem, Potworem z Czarnej Laguny, Frankensteinem wraz z jego Narzeczoną i Wilkołakiem.

Czas gry to około godziny. Wspólnie bawić się może do pięciu osób. Gra jest przeznaczona dla dzieci powyżej 10. roku życia.


Dixit
W tę zaskakującą grę skojarzeń może grać cała rodzina (zgodnie z opisem producenta jest przeznaczona dla dzieci już od ósmego roku życia). Każdy gracz w swojej turze wybiera obrazek i wymyśla do niego skojarzenia. Pozostali gracze wybierają spośród swoich kart taką, która ich zdaniem najlepiej pasuje do wskazanego hasła. Karty zostają przetasowane i gracze muszą zgadnąć, która z nich była tą pierwszą, która stała się inspiracją dla skojarzenia. Choć gra wydaje się prosta, to nietypowe obrazki naprawdę potrafią zaskoczyć!

Rozgrywka trwa około 30 minut. Wspólnie może bawić się od trzech do ośmiu osób.


Minecraft
Wirtualny świat ulubionej gry milionów przeniósł się na planszę! Kultową grą jest inspirowana nie tylko warstwa graficzna planszówki, lecz także jej zasady. W trakcie rozgrywki trzeba zbierać surowce, budować konstrukcje i walczyć z mobami! Liczy się spryt, strategia, logiczne myślenie i odrobina szczęścia.

Gra jest przeznaczona dla dzieci powyżej 10. roku życia, do zabawy można zaangażować od dwóch do czterech osób, a cała rozgrywka potrwa koło godziny.


Kariera polityczna
To doskonała zabawa nie tylko dla osób, które myślą o karierze politycznej! Gra w sarkastyczny sposób odsłania arkana władzy i przybliża to, jak wygląda praca polityków i jakie typy ludzi można znaleźć na sejmowych korytarzach.

“Kariera polityczna” to tradycyjna gra planszowa, w której gracze rzucają kostkami i przesuwają pionki po planszy. W międzyczasie otrzymują zadania do wykonania – mogą to być podchwytliwe pytania, ale także wyzwania, w których trzeba popisać się kreatywnością i umiejętnością pięknego przemawiania.

Uroku grze nadają niepowtarzalne ilustracje Andrzeja Mleczki.

Gra jest odpowiednia dla graczy powyżej 15. roku życia. W rozgrywce może uczestniczyć od dwóch do ośmiu osób. Rozgrywka trwa 60-90 minut.


Odmęty grozy
To rozbudowana, angażująca gra planszowa z motywem zdrajcy, gdzie uczestnicy nie mogą ufać sobie nawzajem. Mocno nawiązuje do H.P. Lovecrafta, zapewnia mnóstwo emocji i zmusza graczy do nieustannego analizowania sytuacji i podejmowania ryzyka. Na parowcu płynącym do Bostonu ktoś został zamordowany, a za statkiem podąża tajemniczy cień, skrywający się pod falami... Kto jest mordercą? Komu uda się go schwytać? W każdej rozgrywce w Odmęty grozy przynajmniej jedna osoba wciela się w rolę tajemniczej istoty, której zadaniem będzie sabotowanie wysiłków innych graczy. Na resztę graczy czeka szereg wyzwań i testów umiejętności, podczas których sabotażyści mogą dodatkowo utrudniać zwycięstwo.

Do gry można zaangażować od trzech do sześciu uczestników od 14. roku życia. Rozgrywka trwa około dwóch godzin.


Moje skarby
To gra strategiczna, w której gracze starają się wypełnić gablotki jak najbardziej opłacalnym zestawem kafelków. W każdej rundzie wyruszają w podróż, z której przynoszą nowe skarby, a dla zwycięstwa kluczowe będzie odpowiednie umieszczanie ich w rzędach i kolumnach regału. Uczestnicy będą więc używali swoich pionków, by wybrać z planszy podróży akcję, która pozwoli im pozyskać kafle różności. Dokładając kolejne kafelki, można ukończyć kolumnę, rząd lub kartę kolekcji, starając się zdobyć jak najwięcej punktów.

Gra jest przeznaczona dla osób powyżej 14. roku życia. Może się w nią bawić jednocześnie do czterech graczy, ale gra oferuje też bardzo interesujący wariant jednoosobowy.


Beez
W grze tej uczestnicy wcielają się... w pszczoły. Starają się zoptymalizować swoje plany lotów nad łąką pełną kwiatów i rywalizują z innymi o to, kto zrealizuje najbardziej opłacalne cele (zarówno wspólne, jak i indywidualne). Aby wygrać, trzeba nie tylko sprawnie planować swoje ruchy i przemieszczać się po planszy, ale też sprytnie przerabiać zgromadzony nektar na przepyszny miód! Gra przeznaczona dla dzieci powyżej 8. roku życia, dla od dwóch do czterech graczy. Rozgrywka trwa około 30-40 minut.


Zaginiona wyspa Arnak
To gra łącząca mechaniki budowania talii i rozmieszczania robotników. Każdy z graczy staje przed zadaniem poprowadzenia wyprawy badawczej na nieznaną dotąd wyspę Arnak i odkrycia tajemnic wymarłej cywilizacji. W czasie rozgrywki trzeba zaopatrywać swoje ekspedycje w przydatne przedmioty, eksplorować dżunglę w poszukiwaniu tajemniczych artefaktów i prowadzić na podstawie znalezisk badania, które mogą doprowadzić do odkrycia zaginionej świątyni. Wraz z odkrywaniem kolejnych części wyspy, pojawią się zupełnie nowe akcje, które będzie można wykonywać. Za każde z dokonań gracze zdobywają punkty. Kto zbierze ich więcej — wygrywa.

Rozgrywka może trwać od 30 do 120 minut. Będzie świetną zabawą dla grupy do czterech osób powyżej 12. roku życia.


Everdell
Everdell to dynamiczna gra oparta o mechanikę przydzielania pracowników. Gracze wcielają się w lidera grupy stworzeń, które wyruszą na podbój nieznanego. W uroczej dolinie Everdell, od wieków rozwija się cywilizacja leśnych zwierząt, nadszedł jednak czas, by odkryć nowe tereny i zakładać zupełnie nowe miasta!

Każdy z graczy posiada własną pulę pracowników, których może umieszczać na planszach, wydarzeniach oraz kartach celów. Ma też karty, dzięki którym buduje i rozwija własne miasto. Zagrywanie kart generuje różnego rodzaju zasoby, otwiera nowe możliwości, a ostatecznie pozwala również na zdobywanie punktów. To wielowymiarowa gra, w której trzeba zintegrować różne czynniki mające wpływ na ostateczny wynik, a zmienne układy na planszy gwarantują stopniowe odkrywanie różnorodnych strategii.

Gra jest przeznaczona dla osób 13. roku życia i dla maksymalnie czterech graczy. Rozgrywka trwa 40-80 minut.
