Gry planszowe z roku na rok zyskują na popularności.
Bawią się przy nich rodziny z dziećmi, młodzi dorośli ze znajomymi, a także seniorzy. Powstają fora, grupy i imprezy skupione wokół tego hobby. A jego ukoronowaniem jest przypadający 10 października Dzień Gier Planszowych.

Niezależnie czy pierwsze kroki z grami masz już za sobą, czy dopiero zaczynasz swoją przygodę, jest to doskonała okazja, żeby zorganizować domowy turniej, zapolować na wymarzoną grę w atrakcyjnej cenie albo wziąć udział w jednym z wydarzeń organizowanych w całej Polsce przez lokalne szkoły, biblioteki, puby, kluby i domy kultury.

Ale po co właściwie grać w planszówki? Poniżej znajdziesz 5 solidnych powodów (choć tak naprawdę gdy już zaczniesz, odkryjesz ich znacznie więcej!).

1. Integracja z najbliższymi
Kluczową zaletą planszówek jest ich społeczny charakter: wiele z nich pozwala bawić się w naprawdę dużym gronie. Co więcej, nie jest to bierne spędzanie czasu razem, jak na przykład wspólne oglądanie telewizji. Gry planszowe z założenia są interakcyjne, a więc zapewniają rzeczywisty kontakt z pozostałymi uczestnikami zabawy.

Jeśli szukasz gry, która przyniesie mnóstwo społecznych korzyści, wypróbuj nowoczesne kalambury, takie jak Time’s Up! Nie tylko łączą współpracę z rywalizacją, ale też pozwalają uczestnikom jeszcze lepiej się poznać. Podczas zabawy staramy się przekazać hasło pozostałym zawodnikom: najpierw je omawiając, potem podając skojarzenie, a następnie wyłącznie pokazując. To ciekawa zabawa, w której musimy wczuć się w tok myślenia pozostałych graczy, a przy okazji ćwiczymy niebanalną komunikację.

Dixit – Obraz wart tysiąc słów!
1/3
mat. pr.
Dixit – Obraz wart tysiąc słów!
2. Redukcja stresu
Nie ma co ukrywać: planszówki to przede wszystkim rozrywka, która pozwala rozładować napięcie i stres. Dobra gra potrafi zaangażować nas na tyle, że zapominamy o codziennych problemach, a endorfiny towarzyszące zabawie pozwalają nam się odprężyć. Taka przerwa w gonitwie myśli sprawia, że łatwiej nam stawiać czoła kolejnym wyzwaniom i pozwala nabrać do nich odpowiedniego dystansu.

Niezwykle angażującą zabawą jest Jungle Speed – szalona gra oparta na spostrzegawczości, która nie tylko całkowicie nas pochłonie, ale też sprawi, że nasz dom wypełni się radosnym śmiechem. Jej zasady są proste: każdy z uczestników kolejno wykłada przed siebie kartę z symbolem. W momencie, gdy na stole pojawią się dwa identyczne obrazki, ich właściciele muszą jak najszybciej złapać totem, który znajduje się na środku stołu. Kto pierwszy, ten lepszy!

3. Odpoczynek od elektroniki
Jedną z oczywistych zalet analogowych zabaw jest odpoczynek dla naszego wzroku. To kluczowe zwłaszcza w dzisiejszych czasach, kiedy większość dnia spędzamy wpatrując się w rozmaite ekrany, które nie tylko emitują niekorzystne światło, ale też zwykle znajdują się bardzo blisko naszych oczu.

A co z osobami, które uwielbiają gry komputerowe i trudno je namówić na inne formy zabawy? Specjalnie dla nich powstają gry nawiązujące do najpopularniejszych elektronicznych tytułów! Świetnym przykładem jest Small World of Warcraft, który niezwykle zręcznie łączy popularną grę rodzinną z postaciami i przedmiotami znanymi z komputerowego Warcrafta. Podczas rozgrywek uczestnicy walczą o dominację na planszy, wypierając się nawzajem z kolejnych terytoriów.

Mądra gra, dzięki której gimnastykujesz umysł!
1/3
mat. pr.
Mądra gra, dzięki której gimnastykujesz umysł!
4. Trening umysłu
Zabawa zabawą, ale gry planszowe mogą też stanowić nie lada trening dla naszych umysłów! Dzięki niemu będziemy sprawnie rozwiązywać codzienne problemy i adaptować się do nowych sytuacji. Regularna zabawa z planszówkami może też posłużyć jako prewencja zaburzeń pamięci.

Aby pobudzić nasze umysły do działania, doskonale sprawdzą się gry karciane takie jak Cortex. To niepozorne pudełko kryje prawdziwą salę gimnastyczną dla naszych mózgów! Wewnątrz znajdziemy karty z rozmaitymi zadaniami takimi jak puzzle, łamigłówki czy zapamiętywanki. Gdy na stole pojawia się zagadka, uczestnicy muszą jak najszybciej ją rozwiązać. Osoba, która zna odpowiedź, przykrywa kartę ręką i podaje rozwiązanie. W ten sposób ćwiczymy też nasz refleks i spostrzegawczość!

5. Strategiczne wyzwania
Gdy porzucimy myśli o chińczyku i innych klasycznych grach, w których nasze zadanie sprowadza się do rzutu kością i przesunięciu pionka o odpowiednią liczbę pól, otworzy się przed nami niezwykle bogaty świat nowoczesnych planszówek. W wielu z nich uczestnicy mają wpływ na przebieg rozgrywki, a podejmowane przez nich decyzje przekładają się bezpośrednio na ostateczny wynik. Takie gry dają mnóstwo satysfakcji – nie tylko z wygranej, ale też z własnego intelektualnego rozwoju.

Za przykład może posłużyć przepięknie ilustrowany Everdell – dynamiczna gra oparta o mechanikę przydzielania pracowników. Uwodzi przepięknym wykonaniem i oferuje wiele dróg do zwycięstwa, dzięki czemu jej odkrywanie jest prawdziwą przyjemnością. To wielowymiarowa zabawa, w której istotne są połączenia między kartami oraz umiejętne wykorzystanie ograniczonej liczby ruchów. Dzięki temu Everdell nie tylko cieszy oko, ale jest też niezwykle satysfakcjonującą zabawą nawet dla wymagających graczy.
